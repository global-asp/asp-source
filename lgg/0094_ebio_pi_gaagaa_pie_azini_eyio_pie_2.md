# Ebio pi, gaagaa pie azini eyio pie

##
Pale azini ndra alu, liki amboru `de
angua ni. `Ba dria vu afa nyazaru
yo pe lu gaa gaa yi.
O`biti alu alu vu si gaa gaa ri saa re
mu pari azini elio pati efi be niza ru
ni ovuzu ci ni ma alia yi ara azi
walaru ni ma agadua `daa. Yi di vini
dri eda vile elio pati efi nizaru be yi
dri azini yi ma ori`ba yi dri nyazaru.
Elio pati efi karakara ru ri e`do fee
ebio ma tusu ni razu elifiri si. Eco yi
ma azi esu ima ngulupi ni ngoniru
ya ri ma e`yo eza drini ra?

##
Egata azini etu eri ma dria. Tri ima
eti anyu ma esese tika tika ri si. `Du
ajirikolia were ni ima dria ra ko dri
mu gaa gaa yi vu.
“Kate eco ra si emi eco ma aza ko
ra ya?” zi yi. “Ale te ma ni aci oluku
muzu aci ma vile ri eduzu dika.”
Yi ni aci olu e`duria engazu acia risi,
Ebio ri e`yere elio pati efi ambo
ndeni ri ma dria, ma ebi ani I ima
etia beni.
Fe awa`difo gaa gaa yini ra ari di ru
muzu akua elio pati efi nderi nyazu.

##
Te elio pati efi alu ri cani erini ku. Da
dri vile pale irizurisi , `ye alu ri le.
Ka mu dri da pale nazu risi `bo, gaa
gaa yi e`do e`yo ega ndu.
”Mi ri dri eda ama vu dika dika emu
aci olu `du a`di e`yo si?” zi eri. Ebio
omvi, “aka o`du dria ca akua `bo,
aci mani `du ri ni dra te.” “Mi `di
inzo li” Gaa gaa `yo eri ni. “Ile lu `di
mini ama vile nyaka ni!”
“Ovu ni `dale ku” Ebio omvi ra coti
e`do owu. Candi amboru bi Gaa gaa
yi eri si tu.

##
O`biti drio drio drusi `dini, gaa gaa
alu alu so eri dri `biko. Saa yi be
elio pati yi ara walaru ri ma agadua
`dale.
Ka mu elio pati efi ndriza ri ne `bo,
Ebio le yi etra woro I dri. Saa dria
gaagaa yini lezu elio pati efi eti zu
ria, erieri tre “`da mani! Ane te eri
oko!” Eri coti elio pati efi eti suzu ‘i
vile jurua ma alia. Saa azi alia, Ebio
etra elio pati efi woro ‘i dri ra ku gaa
gaa yi pirini.

##
“Ani ki di curu`do mi lokiri ru ri `bo,”
gaa gaa de pi ndeni ri nga `yo.
Gaa gaa onze yi ma`biko yi ebio ma
rua risi woro ra saa te.
Angu ni leria biria leru `dia, awi di lu
ku nyai a`dule.
“Aka le oa pati `di ma sia `dia ewule
ewule ku, le ma ma mbu lu oli alia
kile gaa gaa yi le.”
Ani se ava ezu, mbu, azini…calu!
E`de yi alia cu eyio yi ma agadua.

##
Afa ama vu `dia ciri a`du ni?” eyio
azini zi o`duko horohoro si.
Afa azini wereru nyazaru, nyam
nyam…”
“Ma ye kirikiri inya ku,” Ebio `yo.
Coti e`do owu. “Ini ni ma emi azi ni
ri ku?” ma avi ndra ewu imi a`bipi yi
vile `da sidika `ba azini di ndra ma
esu pi ni yo. Emi ma vile ori`ba oko
mani dri fuzu yi be `diyi!” wu i kai
ra ani fe eyio yi ma asia candi fi tu.

##
Eyio amba ri kini “ama nga ni mi
ama azi ni ri ika odri ma yi le avasi
azini mvu amani mvu ri le ra ria.”
Fe eri dri yi ondiru emvu alia. “`Do
si di `I be be ma idi ni oku ede ri
le!” Ebio `yo.
Te va `bile azini nyakua ima pa vile
ri si ra, va vini `bile azini ri emvu
ma rua ima pa drile ri si. `Ba ti kile
eri odri yi mvu ri le de ri fe yini razu
`bile eri ma pa vutia leru ri ma alia.
Eri ni emvua feria vile, `yo “alu fudri
ci!”

##
”Anidi ra mi di curu`do ama azini”
eyio azini nga `yo. Ani, ku ki ebio ni
o`du kozu yi be ini `da si.
“ma nga emini e`yo nze idri ma vile
ri ma dria drusi “ Ebio `yo yini yi
leria o`du koria.

##
O`biti drio drio drusi `dini, denga
angu e`doni nga mve ku, Ebio enga
eyio yi ma azi aluni.
“Ale mu ma vile okuri pi yi eji anzi
be engazu yi `di ma aa`dasi, yi di
nga ani ma aza ko a`diko mani le
olu ri olu zu `beni. Mi eco ma aza ko
de nga eyio azi `diyi enga ku ra?”

##
Awoko nya eyio `da `bani eri enga
o`biti drio drio risi tu. “Kiri kiri eko
mani ma aza! Mi yi saa mbelembele
aga ma ra”Ebio `yo.
Eyio `da ai ra ngadi Ebio ni `du
nguku si kpere yi ma tia aa `dasi.
Esi nguku nia risi mbele ra kini”imu
ku ma lu dri eda mbele. Imu nga ku
fo!” Ebio `yo, erini nzuria ase talasi
`dale.

##
Amani amani ni ri si , eyio ni nga
kiri ebio ni te ria ima andreti izu
azini mile nyoro le `da be kiri yi dria
amve.
Ebio pi, gaa gaa pie azini eyio pie

##
* License: [CC-BY]
* Text: Ghanaian folktale
* Illustration: Wiehan de Jager
* Translation: Alice Ojobiru
* Language: lgg
