# Ibio pi Roko be

##
Ibio pi ndra etoo be agiyi ni. Yi ndra
aa suru azini asianzuru dini le ni ma
alea oni ma talaa. Etoo ma amvu
ndra ambu pati efi nyaza ri pi eribi
pie alenia indi. Etoo ni tro o'bi zu
afa ibe indi di yi awazu anyapa azini
diyi pie ra ti, ibio ri ovu eri ‘be a'ya
si.

##
‘Dini, Ibio nga di otuta azini otu lezu
etoo ma amvu ‘duzu. ‘Da ma vutia,
etoo nga di eca alioru azini aku koko
ru. Ibio nga di eca etoo ma amvu
ma e'i ru, eri ma eribi pie azini pati
efi pie dria.

##
Ibio nga di mu cua ima pati efi pi
ozizu eribi pie. Nga robia isu ogeyia
si tre. Robia nde ma esele azi si je
kaka aku i vile ri ni, nga eri ‘ba robia
dria ogeyia ma alea.

##
Ibio ko di dri muzu akua ogeyia be
esaza ru i ma dria, ongo ngoza pie
ayiko ayiko.
Ri e'yo ega afa ndu ndu i ni lele oje
robia i vile ri si ri ma dria.

##
Eri ni mu ria geria, yimayi nga e'do
oyi. Sawa were vutia, yimayi nde
oja i ozoo amboru ni ru. Ibio ku i ma
ogeyia geritia apa pati etia. Ri i ma
ogeyia nde ne ci ci ‘ba azini ma ‘du
ogeyia nde ku beni.

##
Ozoo e'do ‘di dika dika, Ibio ma rua
eca woro ebi azini egbe edo eri ya.
Nga di nzu fi bile azini ma alea. “Ma
nga aa ‘bile ‘di ma alea kpere ozoo
ni i de,” Ibio nga e'yo nze a'dule
a'dule. “E'yo muke ri, a ‘ba ma ma
sende ma dria kaka ci.”

##
Sawa were vutia, roko ri onga inyia
‘dasi, nga ogeyia geri tia ri ene. Ne
ogeyia nde ma alea send pi kaka
be. A'bu ogeyia nde ma ti i ma
opile'bi yi si ci erini ozo teria atiria.

##
Ibio ne roko ni riria i ma ogeyia tia.
Nga ‘yo Roko ni kini, “Ee, ma agiyi
awadifo mini ma ogeyia ma ta
mbaleri si ‘do.” Roko nga omvi kini,
“ ee, ngaka, ma eri we ‘di mi piri?“
“Mi ma ogeyi ni ‘di ni ya? Ogeyi ‘diri
mani! Ma esu eri nyai geriko tia
dia.” Ibio ega nga ‘da enzoni. Nga
‘yo Roko ni, “Eri mani,” alu nga mini
‘di.”

##
Ibio mu awoko pie owoko pie roko ni
tozu opi ma tia. Roko ‘yo opi ma tia
kini “'Ba azini eco i ma ogeyia ga pi
sende azini kaka si tre ni ku geritia
ageyi te kokoru ngoni ru ya?” “Te ari
‘de ma ma ogeyia ne ci ci,” Sende
‘di pi kaka ‘di be mani!” Ibio nga
omvi. “Mini efuria kani engazu
ngole yani mi esu ce de ma a'bu ma
ogeyia ma ti ma ma opile bi si ci te
enga yo kini ogeyia nde mini?” Roko
zi eri.

##
Opi pi ka mu eyo ‘ba iri ‘diyi ni ‘yole
ri eri kilili ‘bo, yi nga Ibio pi ma ti pe
roko be re.
Yi nga di eyo nde ma ale nya sawa
ezu vutia. Asizu yi li di kesi ra.

##
Opi omve di Ibio pi Roko be i vu vile.
‘Yo di yi ni kini, “Ama a'i e'yo Roko
ni yole ri i.” “Ovuni oguo ni ku. Kani,
i le afa azini ovu pi mini ku ni iri
mini ru.” Ibio ega nga ‘i eri enzo ni.
Nga i mbe awu dria.

##
E'yo kesi ni Ibio ni ndezu ri ere
mbeleru wakaka.
Ibio ni mvi ria akua, nga ‘di etoo ma
acece eri erini guria e'yo i ye pi Ibio
ma rua ri si. Etoa nga ‘di oku mu
ima amvu ‘da ma alea pati efi yi sa
eribi yi pie dika. Te Ibio eca di alioru
nyanya, ezakiza ru azini agiyi koko
ru.

##
* License: [CC-BY]
* Text: Ghanaian folktale
* Illustration: Wiehan de Jager
* Translation: Doris Maandebo
* Language: lgg
