# Tiisi Wɔla

##
Yire kayima n daa boi ti tia bɔna
yire wa puan tara tiisi wɔla n
za'asum gee ana suŋa ti nɛra woo
kina dita.
Pugela n me daa boi yire wa puan
ka daa kɔ'ɔm sum mɛ niɛ gee me
tara halɛ suŋa ti budaa woo bɔta.

##
Pugela wa n daa kɔ'ɔm ta bi lebege
pɔka ba'asɛ la budibepɔɔlɔ la
budanya'asi n daa kɔ'ɔm kina ka
yire lɛgera ka ti ba di.
A dɔgereba daa nyaa ku nuurɛ ti
budasɛka n wa'am yire la na zi'ire
ta ma'ɛ yinɛ gee ka makɛ kalum tiisi
wɔla wa, kaŋa daana n wan di bama
poyua wa.

##
Sɔɔleŋa wa daa kɔ'ɔm paɛ tiŋa woo
mɛ.
Budasɛka n daa wa'am yia la daa
de la kaareba za'a zuo daana. A daa
de la budibepaalega n sum gee
kelum tara lɔgerɔ. Ba daa bɔ e
zaarɛ ba'asɛ la, ba daa dikɛ la tiisi
wɔla wa tari wa bo e.
A daa pugum ka zi'ire yue, ba ta
yeti ba bisɛ ti a pugum di tiisi wɔla
wa mɛ, ti ba sa'ɛ e ti a yese.

##
Dunkiima nɛŋa daana n daa tagelɛ,
eŋa me daa sum la bala miŋa gee
me tara lɔgerɔ.
Pugela wa a daa nyɛ la, a me daan
boti e mɛ.
Gee ba kɔ'ɔm tari dia wa bo e, a
pugum ka dalegum gee di bu ti ba
sa'ɛ e ti a yese.

##
Mina n daa tagelɛ la daa de la mina
n tari zi'isi zo'e zo'e. A daan de la
budasɛka n lɔrɛ gee ka nana
nɛreba.
Pugela wa n daa nyɛ e la, a daa
kɔ'ɔm pu'usa la yinɛ ti a di dia la ti
ba sa'ɛ e.

##
Ba daa iŋɛ dia la wa bo budibela wa, a daa zagesɛ mɛ ka di dia la,
ti pugela yɛm daa kɔ'ɔm bɔi ti a nyaa daa bɛlena budibela la ti a di
dia la.
La daa ta paara gogo anaasi ti kom daa wuŋɛ budibela la ti a
mɔregɛ koŋe gee daa di dia la ti ba sa'ɛ e.

##
Naba n daan de mina tagelɛ. A daan
kuregɛ mɛ gee me le lɔre ka buke
sɛla. Pugela daa kɔ'ɔm le iŋe a
suure puan ti a di dia la ti ba sa'ɛ e
ti a kiŋɛ.
Ba iŋɛ dia la bo e la, a nan zagesɛ
mɛ gee kɔ'ɔm zi'ire bala ta paɛ
zaanuurɛ. La ta ŋmɛ'ɛra gogo
ayoobi la ti yeti ba pa'alɛ e nama
dɔbelegɔ zi'an ti a dɔbelegɔ zi'an ti
a dɔbelɛ a nama.

##
Ti ba pa'alɛ e ti a kiŋɛ.
E ta ze'ele bino zi'an lɛbera na la ti a nuurɛ za'a kɔ'ɔm nyuusa mɛ
la tiisi wɔla wa ti ba daa baŋɛ ti a di dia la la nama dɔbelegɔ zi'an
la ti ba daa sa'ɛ e ti a yese.

##
Dabesa ayi puan ti budibe-suŋa
kayima daa le wa'am,budibela wa
daa de la naba dayua. Ka daa sum
mɛ gee me tara lɔgerɔ. Pugela wa n
daa nyɛ e la a me daa kɔ'ɔm bɔta e
mɛ.
Pugela wa daa kɔ'ɔm iŋɛ kalam yi e
lebe kinkɛleŋa ta yele e ti a da di
tiisi wɔla la, gee iŋɛ ba fii tare
wa'am bo e.

##
La daa ta paɛ la gogo pia la ayi zuo tiŋasuka ti budibela pugum
dikɛ dia la di.
Ti pugela wa sunsɔa daa kɔʻɔm nyie za'a ti ka kɔʻɔm ŋmɛ kaasega.

##
Yiimbeere ti kaara kayima nyɔregɛ.
A daa de la zinnyaka gee me ka
tara sɛla amaa a daa de la
nɛremina ti ka yu'urɛ yese zi'an
woo. A daa de la mina n nɔŋɛ
tɔgum.
Pugela wa daa kɔʻɔm iŋɛ a suure
puan ti eŋa n yeti a di mi'a.
Pugela la daa iŋɛ tiisi wɔla la wa bo
e gee kɔʻɔm yele e yeti a di ti ba
sa'ɛ e ti a kiŋɛ.

##
Ba bo budibela tiisi wɔla wa a daa zagesɛ mɛ ti pugela kɔ'ɔm zi'a ti
ka sunsɔa kɔʻɔm nyie za'a. La daa ta paɛ zuo tiŋa suka mɛ gaŋɛ
basɛ ta paɛ gogo ayi wuntɛɛŋa ti a kelum ka di. Gogo anaasi puan
ti a daa soke ko'om yele.
Pugela wa daa nyaa kɔʻɔm pu'usa yinɛ ti a di tiisi wɔla wa, a daa
kelum bɔna la pu'usegɔ la zuo gee ti gogo ayopɔi ta ŋmɛ yu'uŋɔ.
ŋwana daa pa'alɛ ti kaara wa n sirum di mi'a sɛla n sɔi la a daa
nyaŋɛ ŋmibe tum pugela la dɔgereba la n boti se'em la.

##
Pugela wa dɔgereba daa ka le tara
sɛla n wan iŋɛ gee daa yarum dikɛ
ba bia wa bo zinnyaka wa. Pugela
wa daa belum a dɔgereba wa mɛ
gee ba daa kan le nyaŋɛ iŋɛ sɛla.
Kaara wa n daa tari pugela la yɛ'ɛsa
kula la, a daa yuuni la nyuunɛ n
zã'asum gee pa'ara a nu'usi.
Zama woo daa nyaa yese la sore
zuo ti ba ta nyɛ budaa wa la ka
pɔga wa.

##
Nɛreba wa basɛba daa de la nɛreba
n tuni bɔʻɔra nab dayua. Ba daa tari
la ligeri la dusi wa'am na gee yele
kaara la tti a san sakɛ a tara gee
basɛ pugela la.
Kaara wa daa ka gu'um gee daa
sakɛ to'e ligeri la la dusi la daa kiŋɛ.

##
Tuntuneba la daa nyaa malegum
tee la lɔge-suma yɛ pugela wa gee
tari e kiŋɛ naba zagenyɔren, saɛ kɛ
naba dayua la zi'an.
Ti la iŋɛ fii ti ba daa kiŋɛ ta yi a
dɔgereba ti ba bama me kɔʻɔm
maasum wa'am na maalɛ pɔgedire
malema bo ba bayi la.

##
* License: [CC-BY]
* Text: Shakira Bodio
* Illustration: Wiehan de Jager
* Translation: Samuel Awinkene Atintono
* Language: gur
