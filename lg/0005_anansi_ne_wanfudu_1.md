# Anansi ne Wanfudu

##
Lwali lumu, Anansi n'asima
amayuuni mu nnimiro ye.
Gaali malungi nnyo, era nga
mawoomu. Yagafumba bulungi nnyo
era n'atuula wansi okugalya.

##
Anansi aba agenda okuteka bw'ati
ekitole ekisooka mu kamwa,
n'awulira akonkona ku luggi. Ky'ava
muli yeebuuza nti, "Anaaba ani
oyo?" Naye era yagenda
n'aggulawo oluggi.
Okutuuka ku mulyango nga
Wanfudu y'aliwo era ng'alabika
ekooye nnyo. Wanfudu n'agamba
Anansi nti, "Nkusaba onzikirize
nnyingire. Ntambudde nnyo
olwaleero era ndi mukoowu ate
n'enjala ennuma."
Anansi teyalina kyakukola
okuggyako okumuleka n'ayingira.

##
Anansi yakodowalira amayuuni ge agaali amawoomu
ennyo era nga tayagala kugabirako muntu yenna.
Bw'atyo nno yafumba omutwe n'asala amagezi
agataali malungi.
Wanfudu aba yakatuula bw'ati ku ntebe ng'agenda
okutoolawo ejjuuni alye, Anansi n'amuboggolera
ng'agamba nti, "Wanfudeu, engalo zo ziddugala
nnyo, tosobola ku kwata ku byakulya na ngalo ezo.
Genda onaabe engalo."
Engalo za Wanfude zaali ziddugala nnyo. Yayavula
mpola mpola n'agenda ku mugga okunaba engalo
era bwe yamala n'akomawo.

##
Wanfudu we yagendera okunaaba
engalo, Anansi ye n'atandika
okuvuubiika amayuuni gonna.
Wanfudu agenda okuddda
atunuleko mu ssowaani nga tekuli
jjuuni na limu.
Wanfude yatunuulira Nabbubi
n'mugamba nti, "Weebale nnyo
okumpita ku ky'eggulo, era olulala
bw'oberanga okumpi n'ewange
ojjanga nange ne nkukolera nga
bw'onkoledde."
Wanfude bw'atyo n'ayavula
ng'addayo ewuwe.

##
Ekiseera bwe kyayitawo, Anansi n'ajjukira nti
Wanfudu yamusuubiza eky'eggulo eky'obwereere.
Olwali olwo Anansi nga yeesitula kugenda wa
Wanfudu.
Anansi we yatuukira ewa Wanfudu ng'akaseera
wasigadde katono ekyeggulo kituuke. Mu kiseera
ekyo n'enjuba yali egenda kugwa. Wanfudu yali awo
ng'ayota ku musana era nga bawanfudu abalala bwe
bakola.
Wandu bwe yalaba Anansi n'amwaniriza bulungi era
n'amubuuza nti, "Anansi, oli otya eyo? Ozze tulye
ffenna ekyeggulo?" Ko Anansi nti, "Ye munnange,
kinaaba kirungi okulira awamu naawe." Bwe yawulira
ebyo ate enjala ne yeeyongera okumuluma.

##
Awo Wanfude ne yebbika wansi mu
mugga asobole okutegeka obulungi
bye bagenda okulya. Anansi ye
yabeera awo ku lwazi ng'alinze.
Ekiseera tekyalwa, Wanfudu
n'awuga n'akomawo ku lukalu
n'agamba Anansi nti, "Anansi,
ekyeggulo mmaze okukitegeka,
jangu tuliye." Bwe yamala
okumuyita ate olwo ye ne yebbika
mu mazzi n'atandika okulya
omuddo gwe yali ategese
ng'ekyeggulo.

##
Anansi yagezaako okwebbika mu
mazzi kyokka nga etengenja
butengezzi ku kungulu kubanga
teyali Wanfudu nti asobola
okwebbika okwebika mu mazzi.
Yatengejjanga butengezzi awo
kungulu.
Yagezaako yebbike agwe wansi mu
mazzi naye nga tasobola. Yalemwa
okukka okugenda okulya ne munne
ekyeggulo.

##
Oluvanyuma ennyo, Anansi yasala
amagezi. Yateeka amayinja mu
nsawo z'ekikooti kye asobole
okuzitowa obulungi yebbike mu
mazzi.
Ggwe wamma nno yali mugezi!
Yalaba emmeeza ya Wanfudu
ng'ejjudde omuddo omulungi era
oguwooma wamu n'ebika
by'emmere ebirala bingi ebiwooma.
Amaddu gaamukwata mayitirivu.

##
Nabbubi aba anateera okutandika
okulya ku mmere eyo empoomu
bw'etyo, Wanfudu n'amugamba nti,
"Anansi, olowooza ogenda kulya
emmere ng'oli mu kkooti bw'otyo?
Wano ewange si bwe tutyo bwe
tukola."
Anansi nga tamaze na kulowooza
yaddamu nti, "Oh, ddala kituufu
Wanfudu, oba mbadde ndowooza
ki?" Amangu ago ekkooti ye
n'agiggyako.

##
Naye olw'okuba nti yali takyalina
mayinja mu nsawo ye okusobola
okumuwanirira okubeera mu mazzi
ng'azitowa, Anansi yabbulukuka
bubbulukusi n'addayo waggulu ku
mazzi.
Anansi yateeka omutwe mu mazzi
n'alengera Wanfudu ng'alya
emmeere yonna eyali empoomu
ennyo.

##
* License: [CC-BY]
* Text: Ghanaian folktale
* Illustration: Wiehan de Jager
* Translation: Joseph M. Katabaro
* Language: lg
