# Sungura na Kobe (Tena!)

##
Je, unakumbuka Mbio Kuu kati ya sungura na kobe?

Kwa muda mrefu, hakuna yeyote katika miliki ya wanyama aliyeweza kuongea juu ya jambo tofauti ila ile Mbio Kuu na wapinzani wake wawili.

##
Tunajua vyema kwamba sungura alishindwa kwa ajili ya kuwa mvivu na mwenye kujiamini zaidi.

Tunajua kwamba kobe alishinda kwa ajili ya mwendo wake wa pole na kwa kuwa imara. Wanyama wa msitu walijua hili na wakaendelea kuwaheshimu wanyama hao wawili kwa kiwango sawa.

##
Hata wapinzani hao wawili walisalia kuwa marafiki. Kobe hakujivuna kwa sababu ya ushindi wake, na sungura, akifahamu kuwa alikuwa ameshindwa kwa uwazi, hakumshikia kobe kisasi.

##
Miezi mingi ilipita. Mfalme wa mwitu ambako sungura na kobe waliishi alikuwa na jambo muhimu alilotaka kujadiliana na mfalme wa mwitu jirani.

Lakini mfalme wa kwanza hangeweza kuondoka pale wakati huo. Aliamua, badala yake, awatume sungura na kobe kama wawakilishi wake kwa yule mfalme mwingine.

##
“Mmoja wenu angalau, atalazimika kwenda kwa ufalme jirani,” aliamrisha mfalme wakati sungura na kobe walikuja mbele zake.

“Ninataka mjadili mambo muhimu na mfalme wa huko, na kisha mniletee ripoti kuhusu maoni na mawazo yake juu ya mambo hayo.”

##
“Sasa, nendeni!” alisema alipomaliza. “Kumbukeni, mna siku moja tu ya kukamilisha kazi hiyo.”

##
Barabara ya kwenda kwa ufalme jirani haikuwa laini wala rahisi.

Ilikuwa ya mawe na iliyojaa miiba.

Vile vile kulikuwa na mito miwili njiani.

##
Baada ya kuwaza kiasi, sungura na kobe waligundua kwamba hakuna mmoja wao ambaye angeweza kutimiza ile kazi pekee yake.

Walilazimika kusafiri kwa pamoja.

##
Mpango ulikuwa kwamba sungura ambebe kobe kupita sehemu yenye miiba. Naye kobe ambebe sungura wakati wanavuka mito ile miwili.

##
Siku iliyofuata, walikusanya jumbe tofauti kutoka kwa mfalme wao na kujitayarisha kuondoka.

Sungura alitembea kwa hatua refu refu akamaliza mwendo wa kupita sehemu ya miiba kwa kasi. Kobe alijishikilia asije akaanguka na kupoteza maisha yake.

##
Walipofikia mto, walibadilishana na sungura akampanda kobe mgongoni.

##
Kobe aliogelea kutoka upande mmoja wa mto hadi mwingine kwa wepesi.

Baada ya kuvuka mito yote miwili, haikuwachukuwa muda mrefu kufika katika ule ufalme jirani.

##
Baada ya majadiliano mapana na yule mfalme jirani kuhusiana na mambo yote kutoka kwa mfalme wao, sungura na kobe walikuwa tayari kuondoka.

##
Safari ya kurudi ilikuwa nyororo na nyepesi kuliko ya kwenda kwani wote wawili walijua kile kilitakikana kufanywa.

Hao wapinzani wawili walikuwa wamefanya kazi kwa pamoja kwa maelewano makubwa hata wakamfikia mfalme wao kabla ya muda waliopewa!

##
* License: [CC-BY]
* Text: Venkatramana Gowda, Divaspathy Hegde
* Illustration: Padmanabha
* Translation: Brigid Simiyu
* Language: sw
