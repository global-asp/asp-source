# Magozwe

##
Katika jiji la shughuli nyingi la Nairobi,
mbali na maisha ya nyumbani, paliishi
kikundi cha wavulana wasiokuwa na
makazi.
Waliikaribisha kila siku ilivyokuja.
Asubuhi moja wavulana hao walikuwa
wanaweka mikeka yao baada ya kulalia
lami baridi.
Walikoka moto karibu na biwi la takataka
kutumia makaratasi ili kufukuzia mbali
baridi.
Miongoni mwa wavulana hao alikuwa
Magozwe, mdogo kwa wote.

##
Wazazi wa Magozwe walipofariki,
alikuwa na umri wa miaka mitano pekee
na alienda kuishi na mjombake. Mtu
huyu hakumjali mtoto. Hakumpatia
Magozwe chakula cha kutosha.
Alimfanyisha Magozwwe kazi nzito za
nyumbani.

##
Magozwe alipolia au kulalamika au
kumdadisi, mjombake alimpiga.
Magozwe alipouliza kama angeenda
shule, mjombake alimpiga na kusema,
“Usinisumbue na hayo, wewe ni mjinga
huwezi kujifunza chochote.”
Kwa hivyo baada ya miaka mitatu ya
kudhulumiwa, Magozwe alitoroka kutoka
kwa mjombake na kuanza kuishi mitaani.

##
Maisha ya mitaani yalikuwa magumu na
wengi wao walijitahidi kila siku ili kupata
chakula. Wakati mwingine walikamatwa,
walichapwa na wananchi au waliugua.
Kikundi hicho kilitegemea mapato
waliyopata kwa kuomba omba na kuuza
plastiki, vyuma, chupa na magazeti
makuu kuu. Maisha vile vile yalikuwa
magumu kutokana na vita baina yao na
makundi ya wavulana waliotaka kudhibiti
baadhi ya sehemu za jiji.

##
Siku moja wakati Magozwe alipokuwa
akichunguza kwenye mapipa ya taka,
alipata kitabu kizee cha hadithi. Alifuta
vumbi na kukiweka ndani ya gunia lake.
Baadaye kila siku alizoea kukitoa na
kuangalia picha.
Hakujua kusoma maneno.

##
Picha zilielezea jinsi mvulana mmoja
alikua na kuwa rubani wa ndege.
Magozwe aliotea kuwa rubani bora
ulimwenguni. Mara nyingine, angefumba
macho na kufikiria kuwa alikuwa
akiendesha ndege iliyokuwa kubwa na
kwenda kwa kasi kuliko zingine zote!

##
Ulikuwa msimu wa baridi kali na
Magozwe alisimama barabarani akiomba
omba kwa watu wenye magari.
Mwnamme mmoja alimkaribia.
“Hujambo, naitwa Tomaso. Nafanya kazi
karibu hapa, pahali ambapo unaweza
kupata chakula,” mwanamme alisema
huku akionyesha nyumba yenye paa la
bluu. “Natumai utakwenda huko kupata
chakula kidogo?” Tomaso aliuliza.
Magozwe alimwangalia yule
mwanamme, kisha akaiangalia ile
nyumba. “Labda,” alisema, halafu
akaondoka na kwenda zake.

##
Miezi iliyofuata, wavulana wale wa
mitaani walizoea kumwona Tomaso
pale. Alipenda kuzungumza na watu,
hasa walioishi mitaani. Alisikiliza hadithi
za maisha ya watu kwa makini. Tomaso
alikuwa na nia nzuri na mvumilivu na
hakuwa mjeuri wala mkosa heshima kwa
yeyote, hata kwa mtoto mdogo. Baadhi
ya wavulana walianza kwenda katika
nyumba ya paa la bluu ili kupata supu na
mkate wakati wa mchana.

##
Magozwe alikuwa ameketi akiangalia
kitabu chake cha picha wakati Tomaso
alikaa karibu naye. “Hadithi inahusu
nini?” Tomaso aliuliza.
“Inahusu mvulana anayekuwa rubani,”
Magozwe alijibu.
“Jina lake ni nani?” Tomaso aliuliza.
“Sijui, siwezi kusoma,” Magozwe alisema
kwa sauti ya chini.

##
Walipokutana namna hii, Magozwe
alianza kumhadithia Tomaso maisha
yake. Ilihusu mjombake na sababu
iliyomfanya atoroke kutoka kwake.
Tomaso hakuongea sana, na wala
hakumwambia Magozwe cha kufanya
bali alisikiliza kwa makini kila mara.
Wakati mwingine waliongea wakiwa
wanakunywa supu na kula mkate katika
ile nyumba ya paa la bluu.

##
Wakati Magozwe angesherehekea miaka
kumi ya kuzaliwa kwake, Tomaso
alimpatia kitabu kipya cha hadithi.
Hadithi ilikuwa juu ya mvulana wa kijiji
aliyekuwa mchezaji kandanda maarufu.
Tomaso alimsomea Magozwe hadithi
hiyo mara nyingi hadi siku moja
aliposema, “Nadhani wakati umewadia
wa wewe kwenda shule ili ujisomee
hadithi hii mwenyewe. Unaonaje?”
Tomaso alieleza kwamba alipafahamu
mahali ambapo watoto wangeweza
kukaa, kuishi na kwenda shule.

##
Magozwe alifikiria juu ya mahali hapo
papya na juu ya kwenda shule. Labda
mjombake alisema ukweli kwamba yeye
ni mjinga na hangeweza kujifunza
chochote? Je, na akipigwa huko?
Aliogopa.
“Labda ni heri kubaki mitaani,” aliwaza.

##
Alimwelezea Tomaso mawazo yake na
hofu aliyokuwa nayo. Muda ulipoenda,
Tomaso alifaulu kumhakikishia
Magozwe kwamba mahali pale papya ni
salama na maisha yangekuwa bora.

##
Kwa hivyo, Magozwe alihamia katika
chumba ndani ya nyumba ya paa la kijani
kibichi.
Alikitumia chumba hicho pamoja na
wavulana wengine wawili. Jumla
walikuwa watoto kumi walioishi katika
nyumba ile. Pamoja nao palikuwa
Shangazi Cissy na mumewe, mbwa
watatu, paka na mbuzi mzee.

##
Magozwe alianza kwenda shule na
haikuwa rahisi. Mara nyingi alitaka
kukata tamaa. Lakini alipofikiria juu ya
rubani na mchezaji kandanda maarfu
aliosoma katika vitabu vya hadithi,
alivumilia.

##
Magozwe alikuwa ameketi uani nje ya
nyumba ya paa la kijani kibichi akisoma
kitabu cha shule. Tomaso alikuja na
kukaa karibu naye.
“Hadithi inahusu nini? Tomaso aliuliza.
“Inahusu mvulana ambaye anakuwa
mwalimu,” Magozwe alijibu.
“Jina la mvulana ni gani?” Tomaso
aliuliza tena.
“Jina lake ni Magozwe,” Magozwe
alisema huku akitabasamu.

##
* License: [CC-BY]
* Text: Lesley Koyi
* Illustration: Wiehan de Jager
* Translation: Ursula Nafula
* Language: sw
