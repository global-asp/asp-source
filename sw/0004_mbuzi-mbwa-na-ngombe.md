# Mbuzi, Mbwa na Ng'ombe

##
Mbuzi, Mbwa na Ng'ombe walikuwa marafiki wa karibu sana. Siku moja walisafiri kwa teksi.

##
Walipofika mwisho wa safari yao, dereva aliwaomba walipe nauli zao. Ng'ombe alilipa nauli yake.

##
Mbwa alilipa zaidi kidogo kwa sababu hakuwa na pesa taslimu.

##
Dereva alipokaribia kumpa Mbwa chenji yake, Mbuzi alitoroka bila kulipa chochote.

##
Dereva alikasirika sana. Aliondoka bila kumrudishia Mbwa chenji yake.

##
Hiyo ndiyo sababu hadi leo Mbwa hukimbiza magari ili achungulie ndani kuona kama atampata dereva mwenye chenji yake.

##
Mbuzi hukimbia anaposikia mlio wa gari. Anaogopa atakamatwa kwa kutolipa nauli.

##
Na Ng'ombe hababaiki gari likiwa linakuja. Ng'ombe huvuka barabara bila wasiwasi kwa sababu anajua alilipa nauli yake yote.

##
* License: [CC-BY]
* Text: Fabian Wakholi
* Illustration: Marleen Visser
* Translation: Brigid Simiyu
* Language: sw
