# Anansi awapa watu hadithi

##
Hapo zamani za kale, Mungu wa
Mbinguni, Nyamae, alizifungia
hadithi zote kwenye sanduku la
mbao, huko juu.
Watu hapa duniani walihuzunika
sana kwa kuwa hawakuhadithiana.
Wakamwuliza Anansi, buibui,
mwerevu awasaidie.

##
Anansi alisokota utando mrefu
unaonata, akautumia kupanda hadi
mbinguni.
“Tafadhali nipe hadithi?” Anansi
alimwambia Mungu wa Mbinguni.
Lakini Nyamae alimcheka Anansi
akisema, “Hadithi hizi ni ghali mno.
Hutaweza kuzilipia, buibui mdogo,
wee.”

##
“Hadithi hugharimu pesa ngapi?”
Anansi aliuliza.”
“Itabidi uniletee wanyama watatu
wakali na wa kipekee”, Nyamae
alijibu, “chui mwenye meno makali
kama mkuki, nyigu anayewauma
watu, na nyoka anayewameza
watu.”
Alicheka na kucheka. Alidhani
kwamba hadithi zake zilikuwa
salama.

##
Kwa hivyo Anansi alishuka pole pole
chini. Aliwaza na kuwazua kisha
akapata mpango.
Alichimba shimo refu, akalifunika
kwa matawi na udongo ili
lisionekane, kisha akaenda
nyumbani.
Asubuhi iliyofuata chui alikuwa
ameanguka kwenye shimo. Alikuwa
akikwaruza kuta za shimo kwa
ghadahbu.

##
“Hebu nikusaidie, rafiki yangu.”
Anansi alisema.” “Hebu lalia vijiti
hivi halafu nitakuvuta nje.”
Anansi akautungia utando wake
unaonata, kwa mwili wa chui, na
vijiti, kisha akamvuta hadi juu kwa
Mungu wa Mbinguni.
Lakini, Nyamae alimcheka akauliza,
“Wale wengine wawili wako wapi?”

##
Kwa hivyo, anansi alirudi tena ardhini kumtafuta
mnyama wa pili. Alifikiri, akafikiri na hatimaye
akaibuka na wazo.
Alichukuwa kibuyu kilichojaa maji na kwenda kwenye
mti walimoishi nyigu. Akamwagilia nyumba ya nyigu
maji mpaka ikalowa kabisa.
Kisha akatafuta jani la mgomba akajikinga nalo
kichwani, halafu akajimwagilia maji yaliyobaki, kila
sehemu ya mwili.

##
Kisha akawaita manyigu, “Aisee
manyigu! Njooni mwone! Mvua
inanyesha! Haraka – ingieni ndani
ya kibuyu changu ili mjikinge na
mvua.
Manyigu hawapendi kulowa maji;
kwa hivyo, walikimbilia ndani ya
kibuyu cha Anansi.

##
Kwa haraka, Anansi aliutungia
utando wake kwenye mlango ili
manyigu wasitoke kamwe.
Akawabeba wote hadi juu kwa
Mungu wa Mbinguni.
Lakini Nyamae akasema, “Mnyama
wa mwisho yu wapi?” (Wakati huu
hakucheka).

##
Kwa hivyo, Anansi akarudi ardhini tena. Alifikiri na
kufikiri, lakini hakuna wazo zuri lililomjia akilini.
Basi akamwuliza mkewe aliyekuwa na wazo bora
sana.
Walishirikiana kutafuta kijiti kimoja kirefu na kamba
dhabiti.
Walipofika karibu na mto alimoishi nyoka, walianza
kubishana. “Kijiti hiki ni kirefu zaidi!” “hapana si
kirefu!” “Ndio, ni kirefu!”

##
Mara nyoka akatokea kwenye maji akawauliza
sababu ya mabishano yao.
“Mke wangu anasema kwamba kijiti hiki ni kirefu
kuliko wewe,” Anansi alisema. “Lakini mimi
sikubaliani naye.”
“Lakini ni wazi kwamba mimi ni mrefu kuliko kijiti
hicho!” nyoka alisema. “Mimi ni nyoka mrefu sana!
Hebu weka kijiti karibu nami nijipime.”

##
Anansi alifanya hivyo.
Kisha akamfunga yule nyoka
kwenye kijiti kile kwa kutumia
kamba ili kumnyoosha sawasawa.
Baada ya kumfunga huyo nyoka
vizuri, alimbeba hadi juu mbinguni.

##
Nyamae akaridhika kwamba Anansi alikuwa ametoa
malipo ya kutosha.
Basi akafungua sanduku lake la mbao, na akampa
Anansi hadithi.
Anansi alizibeba hadithi hizo kwa ushindi mkubwa
hadi ardhini.
Akazigawa kwa mke wake, na watu wengine pamoja
na wanyama, kwa sababu hadithi ni za kuhadithia
wala si za kuficha kwenye sanduku.

##
* License: [CC-BY]
* Text: Ghanaian folktale
* Illustration: Wiehan de Jager
* Translation: Mutugi Kamundi
* Language: sw
