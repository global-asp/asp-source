# Anansi na Kasa

##
Siku moja buibui Anansi alivuna
viazi vikuu shambani mwake.
Vilipendeza na kuonekana vitamu
sana.
Alivichoma taratibu kwenye moto
na akaanza kula.


##
Punde tu Anansi alipokuwa akitia tonge la kwanza
kinywani, mlango wake ulibishwa. “Lo! Lo! Lo!”
Anansi alisema moyoni.
“Sasa huyo anaweza kuwa nani?” Kisha akafungua
mlango. Kasa aliyeonekana mchovu alisimama
mlangoni.
Kasa akamwambia Anansi, “Tafadhali niruhusu
niingie. Nimetembea mwendo mrefu leo. Nina
uchovu mwingi na njaa.”
Ilimbidi Anansi amruhusu aingie ndani.


##
Lakini Anansi alikuwa mchoyo sana. Hangemgawia
mtu mwingine chakula chake kitamu, hata mgeni.
Kwa hivyo, alipanga njama mbaya.
Kasa alipoketi na kutaka kuanza kula vile viazi vikuu,
Anansi alimkemea, “Kasa, kwani huoni mikono yako
ni michafu? Huwezi kula kwa mikono michafu. Nenda
ukanawe kwanza.”
Ni kweli, mikono ya Kasa ilikuwa michafu sana kwani
alikuwa ameitumia kutembea siku nzima.
Hivyo basi, Kasa alijikokota hadi mtoni akanawa
mikono yake. Kisha, akajikokota tena akarudi hadi
mezani.


##
Anansi alibaki akibugia viazi kwa
haraka. Kasa aliporejea hakupata
kiazi hata kimoja.
Kasa alimwangalia Anansi akasema,
“Asante kwa kunialika kwa chakula
cha jioni. Nami pia nakukaribisha
upitie kwangu siku moja ili nami
nikuandalie chakula kitamu.”
Kisha, Kasa akaanza kujikokota
kuelekea kwake nyumbani.


##
Baada ya siku kadhaa, Anansi alifikiria sana vile Kasa
alimwahidi chakula cha bure. Kwa hivyo, siku moja,
alimtembelea Kasa nyumbani kwake.
Anansi aliwasili nyumbani kwa Kasa muda mfupi
kabla ya chakula cha jioni. Miale ya jua ilianguka
kwenye mwamba kando ya mto. Naye Kasa alijilaza
chali akiota jua kama Kasa wafanyavyo.
Kasa alipomwona Anansi alisema, “Aisee, hujambo
Anansi! Umekuja kushiriki chakula cha jioni pamoja
nami?”
Anansi akaitikia, “Naam, nitafurahia sana, asante.”
Njaa ilikuwa ikimwuma kwelikweli.


##
Kasa alipiga mbizi na kuzama chini ya mto akaandaa
chakula cha jioni. Naye Anansi alingoja kwenye
mwamba kando ya mto.
Baada ya maandalizi, Kasa aliogelea akarudi juu ya
maji na kusema, “Aisee, Anansi! Kila kitu ki tayari,
karibu. Twende tukafurahie mapochopocho.”
Kasa alipiga mbizi tena na akaanza kula majani
matamu aliyoandaa.


##
Anansi alijaribu kujizamisha ndani ya mto lakini,
wapi! Yeye alikuwa buibui wala sio kasa.
Alishindwa kupiga mbizi kabisa. Kila mara alikuwa
akielea juu ya maji.
Alijaribu kuruka majini tena na tena lakini ng’o!
Hakufanikiwa kukifikia chakula chini ya maji.


##
Hatimaye, Anansi alipata wazo zuri. Alitia mawe
kwenye mifuko ya koti lake. Sasa akawa mzito
akaweza kuzama hadi chini ya maji.
Alikuwa mwerevu kwelikweli!
Sasa aliweza kuiona meza iliyojaa majani matamu na
laini pamoja na vyakula vingine vya kupendeza.
Alidondokwa na mate alipoviona vyakula hivyo.


##
Anansi alipokuwa akinyoosha mkono kuchukua
chakula hicho cha kupendeza, Kasa alimkataza
akisema:
“Anansi, vipi uanze kula ukiwa umevaa koti?
Haiwezekani hapa kwangu.”
Bila kufikiri, Anansi akasema, “Samahani! Bila shaka
usemavyo ni kweli. Sikufikiria kuhusu hilo.” Kisha
akavua koti lake.


##
Punde tu alipovua koti, Anansi
alielea juu ya maji kwa sababu
hakuwa na mawe ya kumwezesha
kuzama.
Anansi alihuzunika na akachopeka
kichwa chake majini akawa
anamtazama Kasa akila chakula
hicho chote kitamu peke yake.


##
* License: [CC-BY]
* Text: Ghanaian folktale
* Illustration: Wiehan de Jager
* Translation: Mutugi Kamundi
* Language: sw
