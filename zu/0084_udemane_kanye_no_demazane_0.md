# uDemane kanye no Demazane

##
Kudala kwakukhona umfana igama lakhe kungu Demane. Wayeno
dadewabo oyiwele okungu Demazane.

##

##
Ngenkathi abazali babo beshona, bahamba bayohlala kwamalume
wabo. Kodwa abazange baphatheke kahle kwamalume.
Babeshaywa bephiwa iphalishi elincane kanye ngosuku.
Babaleka kwamalume.

##

##
Bathola umgede ababezohlala kuwo. Babesaba ngoba bake bezwa
kuthiwa kukhona amazimu ahlala entabeni. Bacanga icebo
lokwenza isivalo esiqinile, sokuvimba emnyango onezimbobo
ezimbili kuphela zokufaka umoya nokukhanya.
Demane kusho udadewabo, "Hlala la ngaphakathi ngisayozingela
ungalinge upheke inyama. Amazimu ayalithanda iphunga lenyama
ephekiwe. "

##

##
Usuku nosuku uDemane wayebuya nokuthile akuzingelile;
onogwaja, izinyoni kanye nezinyamazane ezincane.
Uma esesondele ngasemgedeni wayecula athi, "Demazane,
Demazane, mntaka mama, ngivulele. Izinkonjane zizongena.
Umnyango unezimbobo ezimbili."

##

##
uDemazane wayengathandi ukuhlala emgedeni usuku lonke.
Ngelinye ilanga, ngesikhathi umfowabo esahambile, waphumela
ngaphandle, wathola isihlahla angasigibela. Wazizwa ekhululekile
futhi ejabulile.
"Akukho mazimu la. Kungenzeka umalume wayethi kunamazimu
ngoba enzela ukusethusa nje", kusho yena ecabanga.

##

##
Ngosuku olulandelayo wazizwa enesibindi sokubasa umlilo ukuze
afudumale.
Kodwa wawubasa ngaphakathi emgedeni waqinisekisa ukuthi
umnyango uvalekile ukuze aphephe.
"Ngiyacabanga ngeke kube nankinga uma ngosa inyamana encane
la emlilweni kungaba mnandi ukudla inyama."

##

##
Ngesikhathi umfowabo efika wacula njengenjwayelo, "Demazane,
Demazane, mntaka mama, ngivulele. Izinkonjane
zizongena. Umnyango unezimbobo ezimbili."
Wavula umnyango wangena. Ngesikhathi umfowabo ebona
inyama evuthiwe wabuza wathi, "Uyipheke kanjani inyama umlilo
ungekho?”
Waphendula ngokushesha wathi, “Ngiyomise elangeni
ngaphandle.”
UDemane wayekhathele kakhulu ukuba wayengalokhu ephikisana
naye, bahlala phansi badla inyama.

##

##
Ngosuku olulandelayo waphinda wabasa umlilo wapheka inyama
futhi. Wabe eseqedile ngesikhathi ezwa izwi eliculayo ngaphandle
lithi,
"Demazane, Demazane, mntaka mama, ngivulele. Izinkonjane
zizongena. Umnyango unezimbobo ezimbili."
Kodwa izwi lalingafani nelikamfowabo. UDemazane
waphendula wathi, "Angeke awusiye umfowethu. Wena izwi
lakho alifani nelikamfowethu."
uDemazane wazizwa ekhuselekile emgedeni.

##

##
Emva kwesikhashana futhi wezwa oculayo ngaphandle komgede
"Ngivulele dadewethu. Demazane, Demazane, mntaka
mama, ngivulele. Izinkonjane zizongena. Umnyango unezimbobo
ezimbili."
Walizwa ilizwi ukuthi liyafana nelika mfowabo wase evula
umnyango.

##

##
Kwaqhamuka indoda enkulu esabekayo okwakuyizimu
emgedeni. Labamba uDemazane ngaphambi kokuba azame
ukubaleka.
UDemazane wathatha umlotha oshisayo emlilweni.
Ngesikhathi ewuphethe wayewuchitha la kwakuzonyathela
khona lendoda.

##

##
Ngalona lolosuku uDemane wazama ukucupha ngedlanzana
izinyosi - phela wayezilayishe esikhwameni esiqinile esixwaye
emahlombe akhe.
Ngenkathi efika emgedeni, wathola umnyango uvuliwe
nodadewabo engekho.
Wabona umlotha. Walandela umlotha waze wabona umlilo
buqamama.

##

##
Eduze komlilo wabona kuhlezi indoda enkulu embi kukhona
nesikhwama esikhulu eduze kwayo.
UDemane wasondela endodeni ngokushesha enza sengathi
uyaxhuga, “Baba ngicela ungisize. Ngilimele emlenzeni. Ngidinga
amanzi."
Izimu laphendula lathi, “Ngizokutholela amanzi uma ungathembisa
ukungathinti isikhwama sami lisho lisibeka ngobunono isikhwama
salo phansi."

##

##
Ngesikhathi lisahambile, uDemane wasala wasika intambo
eyayifase isikhwama wakhipha udadewabo phakathi esikhwameni.
Wathatha izinyosi ayeziphethe walayisha zona esikhwameni base
bacasha balinda ukubona ukuthi kuzokwenzakalani.

##

##
Ngesikhathi izimu libuya namanzi labuya nendodana kanye
nendodakazi yalo.
Lathi endodakazini, “Kukhona into emnandi esikhwameni sithathe
usondele naso la!"
Indodakazi yavula isikhwama kancane ukubona ukuthi kukhonani,
eshuuu!
“Ziyangincinza.“
“Hamba uyomusiza.”
Kkusho izimu kwindodana yalo, kodwa
nakwindodana kwaba njalo.

##

##
“Musani ukungenza isiphukuphuku nina,” limemeza lishaya
izinyawo phansi ukucasuka.
Lavala umnyango lase liyozivulela lona isikhwama.
Izinyosi ezase zidiniwe zaphuma ngobuningi bazo zalitinyela
ekhanda, ekhaleni, nasemehlweni. Lagxumagxuma lizigingqa
phansi ngenxa yezinhlungu.

##

##
Laphuma ligijima lizama ukuyofaka ikhanda lalo phakathi odakeni.
Labona isiphunzi sokhuni oludala, lafaka ikhanda phakathi kanti
yilapho kuhlala khona izinyosi futhi.
Lapho uDemane noDemazane babetape khona uju olumnandi
lwezinyosi.

##
* License: [CC-BY]
* Text: South African Folktale
* Illustration: Jemma Kahn
* Translation: Phumy Zikode and Zimbili Dlamini
* Language: zu
