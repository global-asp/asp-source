# Safiya e guuturuuwa

##
Ndegooɗom, waɗiinoo suka debbo
pamaro mbi'eteeɗo Safiya. Gaɗa
maayde abbiiko, Safiya tan wonndi
e inniiɗum.
Nyannde gooɗom, inna on wi'i
Safiya kamɓen eggan njooɗowo
nder wuro wonnduɓe maɓɓe.

##
Safiya muuyaay eggol ngol, nden o
naati imo wulla, no o waanja gonɗi.
Inniiko huli accude mo kanko tan,
ngam guuturuwo ladde ɗuuɗuko,
mawko sanne, tawaako nder gayɗe,
ɗe wuro ngon anndiraa.
Safiya wulli faa naawi, ammaa ɗum
haɗaay, inniiko eggude, naako nii, o
acci mo ɗon kanko tan.

##
Inna Safiya wi'i no waddanan mo
neema nyannde fuu.
“Mi yiman jimol gooɗom, a faaman
ko min non. Suka am, ta
maɓɓitanaa baa go'oto dammbugal
ngal.” Ko inna Safiya wi'i.

##
Safiya suka am!
Safiya suka am!
Wurta, ngaraa, nyaamaa giriyo maaɗa!
Wurta, ngaraa, nyaamaa giriyo maaɗa!
Safiya suka am!
Safiya suka am!
Wurta, ngaraa, nyaamaa giriyo maaɗa!
Wurta, ngaraa, nyaamaa giriyo maaɗa!

##
Jaangoore muuɗum, inna on
wartoyi, waddani Safiya neema.
O fuɗɗi imo yima:
Safiya suka am!
Wurta, ngaraa, nyaamaa giriyo
maaɗa!
Safiya maɓɓiti dammbugal ngal, o
nyaami neema inniiko lamsuɗo.

##
Inniiko molmi o, nden soƴƴitii wuro.
Safiya naati nder suudu, foonditi
fukkorgo muuɗum.
Tawi guuturuwa ladde gooɗom no
suuɗinoo gaɗa guumooje ɗen, no
hettinanii Safiya e inniiɗum!

##
Wakkati Safiya nyifunoo jeyngol
muuɗum, say o nani sawto daande
teddungo gooɗom, no yima jimol
inniiko dammbugal suudu ndun:
Safiya suka am!
Wurta, ngaraa, nyaamaa giriyo
maaɗa!
Safiya wi'i: “Njehee! On kanaa”
“Inna am! On guuturwa mawnga
non!” Guuturuuwa ngan takkitii,
nder mettorgal ɓernde, o majjoyi
nder gayɗe ɗen.

##
Subaka e laasara fuu inna Safiya no
waddana o neema.
Subaka e laasara fuu guuturuuwa
mawnga ngan duu no wara to
makko. Ammaa, wakkati fuu nga
wari, Safiya riiwa nga.
Nde guuturuuwa ngan no yiɗi faa
yima jimol inniiko fuu, imo anndita
sawto daande magga teddungo.

##
Nyannde gooɗom, guuturuuwa
ngan heɓi nufaare: “Miɗo waawa
wayli sawto daande am heɓa mi
nanndina nde e nde inna Safiya!”
Nga waɗi duɗal yiite mawngal, nga
bugii hayre ɓotiɗinnde gom nder
yiite ngen. Ko hayre nden wuli faa
wojji, nga itti nde, nga moɗi!
“Gulgulgul!” Hayre wulnde nden
wittorii non nder konolol magga.

##
Guuturuuwa ngan fuɗɗi no yima faa
daara yala sawto daande muuɗum
waylake.
Nga fitti nder welowelo ko nga nani
sawto on nanndii ba sawto inna
Safiya!

##
Jaangoore muuɗum subaka, guuturuwa hejjiri ɓaade Safiya. Ko
nga yottii dammbugal ɓaade nden, nga fuɗɗi inga yima:
Safiya suka am!
Safiya suka am!
Wurta, ngaraa, nyaamaa giriyo maaɗa!
Wurta, ngaraa, nyaamaa giriyo maaɗa!

##
Safiya weltinii ko nani sawto daande
welnde hano nde inniiko nii. O
maɓɓiti dammbugal, guuturuuwa
no darii ɗon!
O filii faa o maɓɓa dammbugal ngal,
ammaa guuturuuwa ngan haarii
naati.
Nga nanngi Safiya, nga faɗɗi nder
mbasu.

##
Guuturuuwa ngan fa'i gayka
muuɗum, inga yima nder welo
welo.
Nga ƴami ho'ore magga: “Se nii
miɗo tawranoo bagi finaa-tawaa,
ɗum woonanno hiraande am sanne.
Nyallooma lobbo oye woni oo!”

##
Ko nyawli seɗɗa, subaka, inna
Safiya waddanoyi suka debbo
neema no woowirnoo. O yimi jimol
makko, ammaa Safiya wurtaaki. O
yimitii jimol kaden, faa han Safiya
wurtaaki.
Gaɗa ko o yimi ngol tataɓere, o tutii
maɓɓirgo ngon. O yi'aay Safiya.
Kumpa majjum nanngi o, nden o
miiji dow ko yaawi faa o waɗa
manyeere.

##
O waanji bagi nder tummbude
mawnde, o roondinde, o fa'i gayɗe
ɗen nden o yotti dammbugal
guuturuwa, o salmini. Guuturuwa
maati henndu bagi finaa-tawaa on,
nga maɓɓiti dammbugal ngal dow
ko yaawi.
Inna Safiya wi'i: “Jam waali
guuturuwa! mi won miɗo wittoo ko
nanu-mi oɗon njima no wooɗiri.
Nder wuro gooɗom poonndii-mi faa
mi juulowa nyallaande juulɓe suka
gooɗom”.

##
Guuturuuwa ngan yiɗaa tawee yaraay bagi finaatawaa on!
O gansitii inna Safiya nder gayka makko. Inna Safiya
wi'i: “Accee mi waanjana on bagi on fadde am
hooƴitaade laawol.”
Guuturuuwa ngan weltinii sanne, dow gaba go'o, nga
yardi ko nga wattanaa.

##
Inna Safiya yeeƴitii waanjani ngan
kaden –kaden o ɓeydani nga- Faa to
baa fuy tawaaka nder tummbude
nden.
Jooni kay guuturuuwa sulii sanne
naako nga ɗaanii e leydi.

##
Wakkati inna Safiya nanunoo karali
guuturuuwa ngan, o maɓɓiti mbasu
ngun, Safiya wurtii.
Safiya e inniiɗum ndoggi law law
kooti wuro.
Nden warde jooni, Safiya e inniiɗum
no mbeltini nder wuro heso ngon!

##
* License: [CC-BY]
* Text: Lorato Trok
* Illustration: Catherine Groenewald
* Adaptation: Plan Niger - Projet NECS - Usaid, avec la contribution du comité asl du projet necs
* Language: ff
